# Wstęp

Rozwój jest koniecznym i nieodłącznym elementem każdej branży. W tak dynamicznie rozwijającej się dziedzinie jaką jest informatyka szczególnie ważne jest aby nie dopuścić do stagnacji, zachować konkurencyjność. Innowacyjność na polu programistycznym może okazać się kartą przetargową do uzyskania przewagi w określonym sektorze. Z drugiej strony optymistyczne i pochopne podejście do nowości, zbyt wczesna adaptacja niedojrzałych lub niestabilnych technologii może doprowadzić do poważnych komplikacji.  
Przedmiotem tej pracy jest zbadanie wyłaniających się technologii w zastosowaniach biznesowych. Wydzielono dwie grupy w celu ich porównania oraz sprawdzenia przydatności i potencjału technologicznego. Do pierwszej grupy należą środowiska cieszące się dobrą reputacją, z ustaloną pozycją na rynku, zaś do drugiej rozwiązania nowe, promujące odmienne modele modele programowania.  Przedstawiono je na płaszczyźnie współczesnych problemów systemów informatycznych. Poruszono tematy architektury takich systemów jako istotnego czynnika w tworzeniu udanych projektów programistycznych. Równie znaczącym zagadnieniem jest efektywne wykorzystanie dostępnego sprzętu komputerowego poprzez przetwarzanie wieloprocesorowe. Z tego względu przyjrzano się różnym podejściom i modelom współbieżności, wykorzystywanym przez testowane technologie. Jednakże, możliwości równoczesnego przetwarzania nie kończą się na pojedynczej maszynie. Zastosowanie architektur rozproszonych jest równie ważną cechą współczesnych systemów informatycznych. Poza prześledzeniem aspektów skalowalności przetestowano wydajność wybranych technologii w typowych dla współczesnych systemów informatycznych scenariuszach użytkowania. Poddano je również analizie pod względem efektywności pracy programistycznej, będącej kluczowym czynnikiem w procesie tworzenia oprogramowania.