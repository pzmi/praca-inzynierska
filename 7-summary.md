# Uwagi końcowe

Trudno zaprzeczyć, że Java jest obecnie dominującą technologią w branży. Pozycja ta może utrzymać się jeszcze przez wiele lat, a to ze względu na ogromną liczbę systemów informatycznych stworzonych z jej wykorzystaniem. Wszystkie te projekty wymagają utrzymania póki nie zostaną zastąpione nowymi. Jednakże Java ciągle się rozwija i ewoluuje. Powstają nowe specyfikacje i standardy. Nie tylko starsze systemy wykorzystują tę technologię, jest atrakcyjna również dla nowo powstających projektów. Zarówno język jak i wirtualna maszyna jest dojrzała i stabilna. Cechuje się wysoką wydajnością w ogólnym przypadku oraz sprawdza się w wielu różnorodnych wyspecjalizowanych scenariuszach. Trudności w konfiguracji i obsłudze wielowątkowości rekompensuje bogatym zapleczem bibliotek.  
JavaScript i Node.js osiągnął zaskakująco dobre wyniki w przeprowadzonych testach. Wyróżnia się w przypadkach, gdzie wąskim gardłem są operacje wejścia/wyjścia, jak strumieniowanie danych. W tej sytuacji wzorzec Reaktor sprawdza się doskonale, jednak gdy wystąpi potrzeba przeprowadzenia intensywnych obliczeń czy przetworzenia złożonej logiki biznesowej jednowątkowy model może nie być wystarczający. Pomimo skupienia wokół siebie ogromnej społeczności, brakuje w niej wkładu przedsiębiorstw, tak jak to ma się w przypadku Javy.  
Cechy Elixira czynią go dobry kandydatem do tworzenia nowych projektów informatycznych, jednak jego rozwój jest wciąż na bardzo wczesnym etapie. Wybór wirtualnej maszyny Erlanga jako jego podstawy z pewnością działa na jego korzyść. Jednak sam Erlang nigdy nie zdobył popularności, czego przyczyną może być długi okres, w którym był zamkniętym językiem używanym przez firmę Ericsson. Być może, na fali popularności funkcyjnego paradygmatu programowania, języki te powiększą grono użytkowników. Jednakże, podobnie jak w przypadku JavaScriptu, potrzebują one wsparcia biznesu. Niewątpliwie Elixir wykazuje cechy niezbędne do tworzenia systemów o wysokiej odporności na błędy. Model aktorowy dobrze spełnia swoją rolę w zastosowaniach architektur wieloprocesorowych. Chociaż odmienne od klasycznych modele współbieżności mogą pomóc w redukcji ilości defektów związanych ze współbieżnym kodem, to wciąż tworzenie oprogramowania wykorzystującego przetwarzanie wieloprocesorowe jest niełatwym przedsięwzięciem. Asynchroniczny charakter modelu aktorowego lub wzorca Reaktor mogą być trudniejsze do analizy i rozwiązywania błędów, szczególnie dla programistów zaznajomionych jedynie z klasycznymi metodami. Elixir nie jest również językiem uniwersalnym. Bardzo trudnym zadaniem może być zamodelowanie procesów numerycznych w sposób wydajny z użyciem Elixira.

# Możliwości rozwoju

Niewątpliwie temat tej pracy jest bardzo obszerny i pozostawia szerokie spektrum rozwoju. Chociaż w testach wydajnościowych wzięto pod uwagę różnorodne scenariusze, nie skorzystano ze zdolności testowanych technologii do tworzenia systemów rozproszonych. Kolejnym elementem wartym włączenia do testów jest wykorzystanie sprzętu serwerowego, zamiast komputerów osobistych. Ponadto zwiększenie czasu symulacji może przynieść interesujące wyniki. Już przy zaledwie 100 sekundach zauważono zmiany w dynamice stworzonych systemów. Zaobserwowanie możliwości optymalizacji przez środowiska jest także interesującym zjawiskiem. Z drugiej strony, w tego typu aplikacjach problemy mogą uwidocznić się po godzinach lub nawet dniach ciągłej pracy pod obciążeniem. W pracy przedstawiono rozwiązania standardowe, dostępne dla danych technologii. Jednakże przy tak rozwiniętej społeczności jak w przypadku Javy stworzono wiele bibliotek odblokowujących nowe możliwości. Istnieją projekty implementujące model aktorowy lub wzorzec Reaktor dla wirtualnej maszyny Javy. W kontekście współbieżności można wziąć pod uwagę inne opracowane modele, jak pamięć transakcyjna. Tematyka architektury systemów informatycznych również jest rozległa, a koncepcje architektury mikroserwisowej ewoluują z dnia na dzień. Innowacje technologiczne dotyczą nie tylko języków programowania i ich ekosystemów. Bazy danych, stanowiące nieodłączny element każdego systemu, także ewoluują i wyłaniają się nowe nisze, jak bazy NoSQL czy grafowe. Połączenie innowacyjnego języka z odpowiednimi systemami zarządzania bazą danych jest interesującym kierunkiem badań.
Technologie pojawiają się i znikają, ale podstawy teoretyczne, które za nimi stoją wciąż mogą inspirować kolejne, kiedy te aktualne zostaną zapomniane.